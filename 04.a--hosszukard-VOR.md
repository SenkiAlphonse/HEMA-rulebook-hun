# Hosszúkardvívás / VOR egyezményes szabályai
 
## A találatok érvényessége és elsőbbsége
 
1.  A mérkőzést vezető bíró egyedül dönt a találat érvényességéről vagy elsőbbségéről az alábbi, a hosszúkardvívásra vonatkozó egyezményes szabályok figyelembevételével.
 
1.  Minden helyesen végrehajtott támadást védeni kell vagy teljesen el kell kerülni és vívómenetet szabályosan végrehajtva kell folytatni.
 
1.  Támadó lábmunkának számít a kitörés, lépés-kitörés, lerohanás (flèche) és dinamikus kereszt lépés. A sima keresztlépéses előre haladás és lépés előkészítésnek minősül és ezzel az előkészítéssel szemben minden egyszerű támadásnak elsőbbsége van.
 
1. A támadás akkor van szabályosan végrehajtva, ha a kar folyamatos nyújtása közben, a penge hegye vagy éle folyamatosan fenyegeti az érvényes találati felületet, megelőzve a támadó lábmunka megindítását.
 
1. A támadások helyességének elbírálásakor a következőket kell figyelembe venni:
    1. Az egyszerű támadás akár közvetlen, akár közvetett, helyesen végrehajtott akkor, ha a kar nyújtása az érvényes találati felületet fenyegető heggyel vagy éllel megelőzi a támadó lábmunka megindítását.
    1. Az összetett támadás, helyesen végrehajtott akkor, amikor a kar kinyújtásának kezdete az első csel bemutatásánál megelőzi a támadó lábmunka befejező fázisának (eg. a kitörés) megindítását és a találat legkésőbb annak befejezésekor beérkezik.
    1. A visszahúzott karral végrehajtott egyszerű vagy összetett akció, lépés vagy cselek nem számíthatók támadásnak, csak előkészítésnek, melyekkel szemben az ezen előkészítő mozdulatok alatt indított támadó akcióknak elsőbbsége van.
 
1. A támadás elsőbbségének megítéléséhez az alábbi tényezőket kell figyelembe venni:
    1. Ha a támadás akkor indul, amikor az ellenfél vonalban van (azaz nyújtott karral, az érvényes találati felületet fenyegető heggyel - hosszúhegy/langort), akkor a támadónak először ki kell térítenie az ellenfél fegyverét. A mérkőzést vezető bírónak figyelnie kell arra, hogy a pengék puszta érintkezése nem tekinthető elégségesnek az ellenfél fegyverének kitérítésére.
    1. Ha az eltérítést célzó penge-keresés sikertelen, a támadás sikertelennek minősül.
    1. Ha a támadás akkor indul, amikor az ellenfél nincs vonalban (pl. Hosszúhegy/Langort), akkor a támadást végre lehet hajtani direkt vagy indirekt szúrással/vágással, vagy összetett támadással, mely során egy vagy több csel az ellenfelet védésre kényszeríti.
 
1. Összetett támadások, cselek helyességének elbírálásakor az alábbi tényezőket kell figyelembe venni:
   1. Az összetett támadásoknál a cseleket helyesen kell bemutatni, azaz:
        1. a szúrócselt a kar nyújtásával, miközben a hegy állandóan fenyegeti az érvényes találati felületet;
        1. a vágócselt a kar nyújtásával, miközben a penge és a kar tompaszöget alkot és a penge éle állandóan fenyegeti az érvényes találati felületet.
    1. Ha az ellenfél egy összetett támadásnál valamelyik csel közben elfogja a pengét és kötéssel vagy pengeütéssel megakadályozza annak eredeti útvonalát, jogot nyer a riposztra.
    1. Összetett támadásnál az ellenfélnek joga van közbetámadást végrehajtani. Ahhoz azonban, hogy az érvényes legyen, a közbetámadásnak a támadás befejezését egy vívóidővel meg kell előznie, azaz a közbetámadásnak találnia kell, mielőtt a támadó megkezdte volna támadása befejezésének utolsó mozdulatát.
 
1. Támadás pengeütéssel vagy -kötéssel:
    1. Pengeütéses vagy -kötéses támadásnál a támadás akkor tekinthető helyesen végrehajtottnak és akkor részesül elsőbbségben, amikor a pengeütés az ellenfél pengéjének gyengéjére, azaz a keresztvastól legtávolabb eső 1/2 részére esik.
    1. Pengeütéses vagy -kötéses támadásnál, amikor a pengeütés az ellenfél pengéjének erősére esik, azaz a keresztvashoz legközelebb eső 1/2 részére üt, a támadást rosszul végrehajtottnak (védettnek) kell tekinteni és ez a pengeütés elsőbbséget ad az ellenfél azonnali riposztjának.
 
1. Védés: 
    1. A megfelelően végrehajtott védés illetve a támadás elkerülése jogot ad a riposztra (visszatámadásra): az egyszerű visszavágás (-szúrás) lehet közvetlen vagy közvetett, azonban ahhoz, hogy a támadó minden további akcióját érvénytelenítse, azt azonnal kell végrehajtani határozatlanság vagy szünet nélkül.
    1. Szúrások elleni védésnek az a célja, hogy az megakadályozza a hegy beérkezését a találati felületre, amely ellen a szúrás irányul.
    1. A vágások elleni védésnek az a célja, hogy megakadályozza a találat beérkezését arra a találati felületre, amely ellen az ellenfél vágása irányul.
    1. A védés végrehajtása akkor helyes, amikor a támadó akció befejezése előtt ellenáll az ellenfél találata beérkezésének, lezárva azt a vonalat, amelyben ennek a támadó akciónak be kell fejeződnie és az ellenfél pengéjének a hegyét megakadályozza az érvényes találati felület veszélyeztetésében.
    1. Ha egy védést helyesen hajtottak végre, az ellenfél támadó akcióját kivédettnek kell minősíteni még akkor is, ha a támadó pengéjének hajlékonysága miatt annak vége eléri a célba vett felületet -például áthajlik a keresztvas felett a penge.
 
1.  Részletes példák és leírások a Függelék: Elsőbbség kifejtése részében.
[Függelék: Elsőbbség](fuggelek/02-elsobbseg.md)
 
## Közelharc
 
1. Az elsőbbség megszűnik, amikor a fegyverek erős része találkozik (a keresztvasat is beleértve), és/vagy birkózó akciókban. Ha a pengék erős részének érintkezése után a vívók azonnal eltalálják egymást, akkor mindkettejük ellen pontot kell ítélni. Egyébként eltávolodhatnak, és folytathatják a vívást (a hosszúkardvívás egyezményes szabályai szerint) vagy birkózásba mehetnek át (a birkózás szabályai szerint).
 
## A találatok megítélése
1. Érvényes találatot olyan támadással lehet szerezni, amelynek a meginditásának pillanatában a vívó nem volt közvetlenül fenyegetve ellenfele által.
 
1. Amikor egy vívómenetben mindkét vívó egyidejűleg ad találatot, az vagy együttes találat, vagy pedig kettős találat.
 
1. Az együttes találat a két vívó támadásának egyidejű elhatározásából és végrehajtásából jön létre; ebben az esetben az alábbiak szerint kell megítélni a pontokat:
   1. Mindkét vívó ellen pontot kell ítélni amennyiben mindkét vívó két kézzel **vagy** mindkét vívó egy kézzel fogta a fegyverét a találat befejezésekor.
   1. Az ellen a vívó ellen pontot kell ítélni aki egy kézzel fogta a fegyverét a találat befejezésekor ha a másik vívó két kézzel fogta a fegyverét.
 
1. A kettős találat ezzel szemben az egyik vívó hibás akciójának következménye. Következésképpen, ha nincs egy vívóidő-különbség a két találat között:
    1. A megtámadott terhére kell ítélni a találatot:
        1. ha megfelelő távolságból indított egyszerű támadásba belevág (-szúr);
        1. ha védés helyett megkísérli a távolság növelésével elkerülni a találatot, de ez nem sikerül;
        1. ha sikeres védés után egy időre megáll (késői riposzt). Ez az ellenfélnek jogot ad arra, hogy megismételje támadását (kettőzés, ismétlő vágás (szúrás), megismételt támadás);
        1. ha az összetett támadásba belevág (-szúr), anélkül, hogy egy vívóidő-különbség előnye lenne;
        1. ha vonalát (hosszúhegy/langort) az ellenfél pengeütéssel vagy pengekötéssel kitérítette és ezután támad vagy vonalba visszatér ahelyett, hogy a támadó közvetlenül végrehajtott találatát védené.
    1. A támadó terhére kell ítélni a találatot:
        1. ha az ellenfél vonalban lévő (hosszúhegy/langort) pengéjének kitérítése nélkül támad. A mérkőzést vezető bírónak figyelni kell arra, hogy a pengék puszta érintkezése nem tekinthető elégségesnek az ellenfél fegyverének kitérítéséhez.
        1. ha pengét keres, de nem talál (mert ellenfele kitért) és így folytatja támadását.
        1. ha összetett támadásban, amelynek folyamán ellenfele pengét fogott, folytatja a támadását, míg ellenfele azonnal riposztozik.
        1. ha összetett támadásnál karját visszahúzza, vagy egy pillanatra megáll, miközben az ellenfél közbetámadással vagy támadással talál és ő maga is folytatja támadását.
        1. ha összetett támadásban a befejezést egy vívóidővel megelőző közbevágást (-szúrást) kap;
        1. ha ismétlő vágással (szúrással), kettőzéssel vagy megismételt támadással talál az ellenfél helyesen végrehajtott védése, és azonnali, egyszerű, egy ütemben és a kar visszahúzása nélkül végrehajtott visszavágása (-szúrása) ellenére.
 
1.  Közbetámadásnál, ha kételyek merülnek fel az időzítéssel kapcsolatban (az összetett támadás végső mozdulatához képest), a kettős találat lehet mindkét fél hibájának a következménye. Mivel ez nem egy taktikailag semleges/szimmetrikus helyzet (tehát nem egyidejű támadás eredménye), a bíró nem ítél pontot. (A támadó hibája lehet: határozatlanság, lassú végrehajtás, nem elég hatékony csel. A védekező hibája lehet: késlekedés vagy lassú végrehajtás)
